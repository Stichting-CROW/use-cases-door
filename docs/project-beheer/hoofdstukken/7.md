# Conclusies en aanbevelingen

## Conclusies use cases en procesanalyse
Uit de use cases en huidige praktijk blijkt dat niet wordt gewerkt met één duidelijke dataflow met datatransformaties voor het opleveren van revisies vanuit NLCS tekeningen, of voor het gebruik van de NLCS-modellen als drager van aanvullende informatie. Er zijn grote verschillen tussen organisaties. Wel zijn enkele stappen te destilleren waarvoor collectieve oplossingen gemaakt kunnen worden op korte termijn, op basis van de bestaande werking van standaarden en bestaande open uitwisselformaten. Deze worden hieronder beschreven.

In de praktijk wordt vooral ingezet op manieren om om te gaan met de verschillen tussen GIS en CAD, omdat veel organisaties hun beheer- en projectinformatie nog steeds in die silo's beheren. Oplossingen waarbij alleen met semantische informatie wordt uitgewisseld, worden nog niet ondersteund door de bestaande softwareleveranciers. 


### Korte termijn oplossingen

Om de uitwisseling van beheer- en revisiedata data te kunnen automatiseren moet dit op dit moment voor elk type uitwisselformaat, API of endpoint worden geschreven. Het zou dan ook kosten kunnen besparen in de sector, om standaard uitwisselafspraken te maken bij de huidige praktijk met GIS en CAD: 

**1. Uitwisselafspraken beheerdata**<br>
**Doel: bestaande geometrie en objectpaspoorten leveren aan project.**
Er is geen gestandaardiseerde beheerdataset waarop gematcht kan worden. De huidige beheerdata conform IMBOR is voor de meeste gebruikers beschikbaar in GIS. Hiervoor zou een standaard op geo gebaseerde uitwisselafspraak gemaakt kunnen worden voor de korte termijn, eventueel zowel één met een connector om rechtsreeks data te bevragen bij de bron, als het gebruiken van de Geopackage oplossing als data wordt uitgewisseld. Met een alignment naar NLCS kan de beheerdata dan worden getransformeerd naar CAD om de bestaande situatie weer te geven. Hiervoor is elk van de drie varianten bruikbaar.

**2. Uitwisselafspraken minimale datasets.**<br>
**Doel: Minimale datasets specificeren voor oplevering revisie uit project.**
Ook voor het uitwisselen van de minimale dataset is behoefte aan een eenvoudiger uitwisselmethode dan semantisch conform de NEN 2660-2. In de praktijk blijkt dat ketenpartners en softwareleveranciers hier nog niet mee kunnen werken. De geopackage-oplossing zou hierbij gebruikt kunnen worden als tussentijdse solution architectuur. 
Merk op dat de informatievraag dan uitgedrukt kan worden in informatiemodellen zoals IMBOR, maar dat hier nog geen aansluiting mee ontstaat naar CAD-modellen op basis van NLCS. Wel zou de gewenste laagnaam en het te gebruiken symbool opgenomen kunnen worden in de minimale dataset. Dit vraagt wel een alignment naar NLCS. 

**3. Uitwisselafspraken revisiedata**<br>
**Doel: Oplevering revisie met geometrie en objectpaspoorten uit het project naar de beheerder.**
Voor het opleveren van revisiedata is een uitwisselafspraak nodig hoe meetgegevens worden aangeleverd, en hoe de objectatributen worden aangeleverd om mutaties te kunnen verwerken. 
**De beheerder** zou daarbij het meest geholpen zijn met een geo-oplossing. De route van aanlevering van revisiemetingen met objectpaspoorten via een Geopackage met NEN2660-2 inrichting is ook hier haalbaar. Met een alignment naar NLCS kan de data vervolgens ook worden getransformeerd naar een revisietekening voor het projectteam. 
**Projectteams en opdrachtnemers** hebben nu alles ingericht om revisie op te leveren in CAD volgens de NLCS standaard. Hierbij bestaat in de huidige standaard geen mogelijkheid om bestaande objecten te identificeren, of attributen mee te leveren. Als men de mkb-opdrachtnemers niet wil overvragen met extra dataleveringen, kan een transformatiemechanisme worden bedacht om de CAD tekening op basis van NLCS om te zetten naar geodata met objectpaspoorten. Deze route werkt alleen, als de geometriën in CAD voldoen aan de voorwaarden van de geo-formaten (onder meer het sluiten van vlakken). Niet alle informatie die de beheerder nodig heeft kan automatisch uit een CAD-tekening gehaald worden, dus dit vraagt daarna nog werk van de opdrachtgevende organisatie. 

**4. Collectieve transformatie- en validatie**<br>
De implementatie van de standaarden en alignments gaat elke organisatie veel ontwikkelbudget kosten in het standaardiseren van het eigen werkproces, maar ook in het automatiseren van datatransformaties en validaties. Daarom wordt aanbevolen om gezamenlijk te onderzoeken of collectieve scripts, services of andere middelen voor transformatie- en validaties de implementatie kunnen helpen versnellen, en meervoudige implementatiekosten kunnen voorkomen. 
Als beheerdata en revisiedata worden uitgewisseld in open geo-formaten, zou een datatransformatie van en naar een "kale" NLCS-tekening zonder extra uitwisselafspraken op korte termijn het meest haalbaar zijn. 

<figure><img src="../images/collectieveoplossingen.jpg" alt="Visuele weergave van de umogelijke collectieve oplossingen.">
<figcaption>Potenitële procesflow en weergave van collectieve transformaties en validaties die daarbij nodig zijn</figcaption>
</figure>

### Keuze variant voor alignment
Op korte termijn is elk van de varianten van de alignments geschikt voor de beschreven korte termijn oplossingen. Er is nog wel kennis nodig vanuit verschillende vakgebieden om NLCS en IMBOR correct te matchen, er zitten nu nog veel open vragen in de vergelijking.

Op lange termijn is variant 3, alignen van informatiemodellen met een NLCS-classificatie de oplossing die de meeste toepassingen biedt in de gehele keten, en de laagste beheerlast geeft in het onderling afstemmen van standaarden. Omdat aan deze oplossing wordt gewerkt in collectief verband, binnen beleidsmaatregel 3 van Bestuursakkoord Digitale Gebouwde Omgeving '27, is de aanbeveling aan het DOOR programma om het gereserveerde budget voor de alignment tussen NLCS en IMBOR te besteden aan de digiDeal NLCS Objectclassificatie. Gelderland gaat hierin in de eerste fase de aansluiting van de NLCS classificatie van verhardingen en/of kunstwerken op IMBOR beheerdata beproeven. De hiervoor benodigde classificatie van NLCS en alignment naar IMBOR zou een logische besteding zijn van het DOOR budget en ervoor zorgen dat ontwikkelingen van de lagere overheden samen met de ketenpartners gedaan worden.  

### Projectaanpak
Het project om de aansluiting tussen NLCS en IMBOR te maken wordt benaderd als een iteratief ontwikkeltraject, waarin praktische experimenten en geleerde lessen centraal staan. De aanpak start met het selecteren van één of meerdere hoofdgroepen binnen NLCS, waarop in samenwerking met betrokken partijen een eerste aansluiting met IMBOR wordt ontwikkeld en getest. De aanpak is gericht op herhaalbaarheid en opschaling: op basis van de resultaten worden vervolgstappen bepaald en wordt gewerkt aan het opstellen van gemeenschappelijke definities, governance-structuren en waar nodig een nieuwe beheersstructuur voor de ‘aansluitstandaard’. De projectorganisatie maakt gebruik van bestaande netwerken en competenties binnen CROW, digiGO, aangesloten overheden en opdrachtnemers.

De beheerorganisaties kunnen daarbij zelf een classificatie uitwerken van een deel van NLCS en deze harmoniseren en alignen met IMBOR. Omdat Gelderland heeft aangeboden een praktijkproef te doen met deze aansluiting, kan goed worden onderzocht of de aansluiting in de praktijk ook werkt. Experts en gebruikers van de standaarden zullen worden betrokken om de aansluiting te valideren.
