# Conclusies en aanbevelingen


## Conclusie
De vervangings- en renovatieopgave van civiele kunstwerken in Nederland vraagt om een fundamenteel andere manier van samenwerken, sturen en financieren. De huidige versnippering in gegevensbeheer, het ontbreken van uniforme informatiestandaarden, en het ontbreken van een centrale regierol maken dat 400+ (semi-)overheden en hun ketenpartners niet effectief kunnen plannen en uitvoeren. Hoewel er diverse landelijke initiatieven bestaan, ontbreekt een bindend mandaat en structureel financieringsmechanisme. Hierdoor blijven cruciale maatschappelijke doelen van duurzaamheid, veiligheid, bereikbaarheid onvoldoende geborgd, en gaat kostbare tijd en capaciteit verloren in het zoeken naar, vertalen en afstemmen van informatie.

## Top-down aanbeveling: regie en financiering nationale overheid
De algemene aanbeveling kan alleen een onderschrijven zijn van de aanbevelingen uit het onderzoek naar de staat en benutting van civiele kunstwerken van TNO [[prognose-vernieuwingsopgave-2023]]: Richt een landelijk, wettelijk verankerd vernieuwingsprogramma op, met een centrale regie- en coördinatieorganisatie die verantwoordelijk is voor:

1. Uniforme informatiestandaarden en dataprocessen voor alle bestuurslagen, gebaseerd op een integraal informatiemodel dat zowel beheer- als projectdata dekt (IMBOR–NLCS–IFC).
2. Structurele financiering via een specifiek vernieuwingsfonds, zodat investeringen voorspelbaar en schaalbaar zijn.
3. Verplichte deelname van alle asseteigenaren aan het landelijke prognose- en informatiesysteem, met heldere KPI’s en service levels.
4. Ketenbrede implementatie van digitale assetmanagementmethoden, inclusief opleiding en ondersteuning voor beheerders.

Alleen door deze combinatie van wettelijke borging, structurele middelen en eenduidige informatievoorziening kan Nederland de vervangings- en renovatieopgave tijdig, efficiënt en duurzaam realiseren.


## Bottom-up aanbevelingen

### Aanbeveling 1: Gezamenlijk leertraject vervangings- en renovatieopgave

Om de informatiepositie voor de vervangings- en renovatieopgave te versterken, is het van belang standaarden en standaarddatasets niet alleen te ontwikkelen, maar deze ook direct een concreet doel te geven. Wij bevelen aan een nationaal dashboard te realiseren waarin gegevens over civiele kunstwerken integraal worden samengebracht. Dit dashboard maakt het mogelijk om planningen op nationale schaal beter op elkaar af te stemmen en prognoses te verbeteren.

Het verdient de voorkeur dat dit dashboard rechtstreeks wordt gevoed vanuit de assetinformatiesystemen van gemeenten, provincies en andere (semi-)overheden. Daarmee wordt dubbele registratie voorkomen en blijft de assetinformatie de primaire bron. Door de samenvoeging van gegevens kan een gezamenlijk leertraject ontstaan, waarin nationale kengetallen en risico-inschattingen steeds verder worden aangescherpt. Dit leertraject kan optimaal worden ingebed in het project Datagedreven Beheer van het AMS Instituut, waar al lokale proeftuinen lopen waarin informatie over civiele kunstwerken wordt gedeeld. De inzichten uit deze proeftuinen kunnen zo direct worden verwerkt in digitale standaarden en in de vaststelling van standaarddatasets.


### Aanbeveling 2: Standaardiseren prognoses en meerjarenonderhoudsplanningen
Voor het maken van verantwoorde nationale afwegingen in de vervangings- en renovatieopgave is standaardisatie van prognoses essentieel. Wij adviseren om hiervoor een expertgroep in te richten waarin ten minste gemeenten, provincies en Rijkswaterstaat zijn vertegenwoordigd. De meest logische inbedding is als project binnen [DigiGO beleidsmaatregel 3](#digigo-beleidsmaatregel-3).

De standaardisatie dient in elk geval de volgende informatie-elementen te omvatten:

* Functionele levensduur
* Economische levensduur op basis van de SKK-systematiek
* Assetregistratie en fysieke kenmerken voor vervangingswaarde, volgens IMBOR en NEN 2767
* Onderzoeksgegevens conform CROW-CUR-117
* Technische levensduur en restlevensduur, met nadruk op constructieve veiligheid en de resultaten van constructieve berekeningen

Door deze analyses systematisch toe te passen op kunstwerken met voldoende beschikbare data, kunnen ook risico-inschattingen worden opgesteld voor vergelijkbare kunstwerken. Dit voorkomt dat onnodig kostbare maatregelen worden genomen.

Daarnaast is het cruciaal om meerjarenonderhoudsplanningen te delen, zodat wegwerkzaamheden en tijdelijke capaciteitsbeperkingen op het wegennet beter op elkaar kunnen worden afgestemd. Hiervoor is nog geen standaarddataset beschikbaar; wij bevelen aan om deze dataset gezamenlijk te ontwikkelen.


### Aanbeveling 3: Standaardiseren informatie defensie, veiligheidsdiensten en vervoerders
Het is van groot belang dat de informatiebehoefte van defensie, hulpdiensten en vervoerders structureel wordt geborgd. Voor deze partijen is actuele en betrouwbare informatie over de gebruiksmogelijkheden van kunstwerken – zoals doorrijprofielen, maatgevende voertuigen, draaicirkels, draagkracht en toegangsbeperkingen – onmisbaar om hun taken veilig en efficiënt uit te voeren. Wij bevelen aan om, in samenwerking met het NDW, te komen tot één samenhangende standaarddataset waarin deze informatie is vastgelegd. Daarbij dienen bestaande standaarden leidend te zijn: IMBOR voor assetinformatie, het Informatiemodel Verkeerstekens (CROW) voor verkeersmaatregelen en borden, en de wegennetwerkregistraties binnen NDW. Door deze bronnen op elkaar af te stemmen en dubbelingen in registratie te voorkomen, ontstaat een uniforme en landelijk toepasbare informatievoorziening. Hiermee wordt de informatiepositie van kritieke gebruikersgroepen versterkt, de kwaliteit van de registraties verhoogd en de administratieve last voor wegbeheerders verlaagd.


### Aanbeveling 4: Standaardiseren informatie ontwerp en aanleg
1. Korte termijn. Bestaande kunstwerken zijn nog geen BIM-modellen beschikbaar. Constructieve informatie zit vaak versnipperd in documenten, waarin soms meerdere kunstwerken tegelijk zijn beschreven. Het is problematisch om deze documenten systematisch te ontsluiten of filterbaar te maken. Op korte termijn kunnen de zichtbare bouwdelen van een kunstwerk worden ingemeten of ingescand en omgezet naar geo-informatie (3D geomodel van het kunstwerk waarin landhoofd, dek, peilers en bij voorbeeld details als voegovergangen) zichtbaar zijn. Hierbij kunnen IMBOR en NEN 26767 gebruikt worden om objecten te classificeren. Hiervoor kan een standaard dataset worden gemaakt per type kunstwerk. Het zou daarnaast wenselijk zijn om archiefdocumenten over ontwerp en onderhoud te koppelen aan de objecten. Of dat centraal geregeld moet worden, is een open vraag – dit kan ook een organisatie-specifieke keuze zijn.

2. Lange termijn. De aanbeveling is om in elk geval aan de slag te gaan met standaardiseren van de vastlegging van ontwerp- en aanleginformatie, waaronder BIM-modellen en materialen- en productpaspoorten. Dit zorgt er voor dat de volgende vervangings- en renovatieopgave (over 30 jaar) niet weer dezelfde probleemanalyse geeft als de volgende. Aanbeveling is om hierbij aan te sluiten bij de DigiDeal van de BIM Basis Infra en de NLCS voor het objectgericht maken van de [=NLCS=] en te werken aan een informatiemodel voor de ontwerp- en bouwfase van kunstwerken. 








