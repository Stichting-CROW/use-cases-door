# Informatiebehoefte en bestaande standaarden

## Inleiding
Dit hoofdstuk geeft een overzicht over de informatiesoorten uit de use cases, en inventariseert in welke standaarden deze informatiebehoefte beschreven is. Het gaat om de informatie die in het informatiemodel kan worden opgenomen.


## Informatiebehoefte asseteigenaren


### Prognoses

<figure>
<img src="../images/prognoses.png" alt="visuele weergave van de prognoses: Assetinventarisatie, vervangingswaarde (IMBOR, NEN 2767, SSK), Functionele levensduur (Handboek Wegontwerp), Economische levensduur (herstelkosten), Technische levensduur (kengetallen levensduur, Technische restlevensduur op basis van onderzoeken uit CROW-CUR 117 en NEN 2767, Vervangingswaarde (SSK)
 ">
<figcaption>De onderdelen van een prognose en daarbij behorende standaarden.</caption>
</figure>

#### <a>Assetregistratie civiele kunstwerken</a>
De assetregistratie civiele kunstwerken bevat de taxonomie en bouwjaar/leeftijd van het areaal uit het onderzoek naar de staat en benutting van civiele kunstwerken van TNO [[prognose-vernieuwingsopgave-2023]] waarbij de taxonomie beschreven wordt als:
> "...de hiërarchische indeling van het areaal en onderverdeling in type objecten, is het van belang om de (fysieke) kenmerken van het areaal op te nemen. Zoals het bouwjaar, het type constructie en het aantal (vierkante) meters waaruit een object bestaat en de (hoofd) materiaalsoort waaruit het is opgebouwd, zoals hout, staal, beton of metselwerk. Het registreren van de fysieke kenmerken van het areaal is nodig om de juiste <a>kostenkengetallen</a> te kunnen kiezen om daarmee de <a>vervangingswaarde</a> te kunnen berekenen."

##### <a>IMBOR</a>
Het Informatiemodel Beheer Openbare Ruimte (<a>IMBOR</a>) beschrijft de objecttypen die voorkomen in de openbare ruimte en de vaste objectgegevens die nodig zijn voor het beheer hiervan. De informatie over kunstwerken die hierin staat is grotendeels administratief van aard en met enekele functionele en geometrische kenmerken. Zie hier bijvoorbeeld de [Overbrugging in de IMBOR viewer](https://data.crow.nl/imbor/def/990a55c9-8181-47ed-b1c3-e01446792adc). In het IMBOR staat een deel van de informatie die nodig is al beschreven, waaronder aanlegjaar, bouwjaar en <a>technische levensduur</a> voor het vervangingsjaar.

##### NEN 2767
[[NEN2767]] is dé norm voor conditiemeting van gebouwen, infrastructuur en andere beheerobjecten. Hiermee kan gestuurd worden op prestatie-eisen, zodat een eigenaar of beheerder inzicht heeft in de aanwezige gebreken en weet welke risico’s hij loopt als die niet worden opgelost. De norm zorgt ervoor dat inspecteurs betrouwbare informatie aanleveren waardoor meerjarenprogramma’s kunnen worden ontwikkeld. Hiermee krijgt de eigenaar/beheerder input voor zijn beleid en kan zo ook richting geven aan het stellen van prioriteiten voor herstel van gebreken. Zo is er grip op de technische toestand, de risico’s en kosten op korte en lange termijn. Voor de assetregistratie van de constructieve elementen waaruit een kunstwerk bestaat wordt vaak gebruik gemaakt van de decompositiebeschrijving bij de NEN [[NEN2767]]. 

##### RWS OTL
Rijkswaterstaat heeft al vergevorderd werk verricht aan een eigen ObjectTypeLibrary (OTL). Deze OTL biedt een specialisatie op de NEN 2767: bijvoorbeeld met twaalf varianten van voegovergangen in plaats van één generiek element. Ook legt het restricties vast op samenstellingen, wat cruciaal is voor consistent datagebruik. Rijkswaterstaat heeft aangegeven dat deze OTL vrij beschikbaar wordt gesteld voor standaardisatie.


#### <a>Functionele levensduur</a>
Op het hoofdwegennet is een aanzienlijk deel van de kunstwerken gedimensioneerd op een veel lagere hoeveelheid verkeer en belastingen dan de huidige situatie. Vanuit de strategische doelen moet blijken welke kunstwerken aangepast of vervangen moeten worden vanuit functioneel oogpunt: verhogen belastbaarheid en/of capaciteit. Een omgekeerde optie is uiteraard het beperken van de belastingen op een kunstwerk, waardoor dit langer meekan. Om deze informatie eenvoudig mee te kunnen geven op nationaal niveau kan een functionele levensduur worden meegegeven. Deze informatie is nog niet in een informatiemodel opgenomen.

#### Economische levensduur
Een Economisch Einde Levensduur Indicator kan worden bepaald aan de hand van voorspelde herstelkosten. Wanneer deze kosten de baten overstijgen, is vervanging gerechtvaardigd.  

Kostenkentallen zijn essentieel voor het opstellen van levensduurmodellen, maar worden meestal niet openbaar gemaakt vanwege concurrentie in aanbestedingen. Instandhoudingsplannen worden opgebouwd met intervalgegevens en kostenramingen per bouwdeel. Op dit niveau kun je ook faalgedrag koppelen aan te nemen maatregelen (bijvoorbeeld wanneer betondegeneratie zichtbaar wordt). Dit ondersteunt het opstellen van lifecycle-plannen: wanneer zijn de herstelkosten zó hoog dat vernieuwing logisch wordt?

##### Standaard Systematiek Kostenramingen (SSK). 
De <abbr title="Standaard Systematiek Kostenramingen">SSK</abbr> werkt met een hiërarchische opbouw (object → elementen → activiteiten/kostenposten), waardoor je onderhouds- en herstelwerkzaamheden netjes kunt positioneren binnen dezelfde structuur.
Denk aan posten als betonherstel, conserveren staal, vervangen voegovergangen, lagers vernieuwen, asfaltdeklaag vervangen enzovoort – dit kan allemaal worden opgenomen binnen de SSK-codering.
Daardoor ontstaan uniforme kostenkengetallen, die je kunt hergebruiken en vergelijken.
Het grote voordeel: je kunt onderhoud en herstel financieel op dezelfde manier ordenen als vervanging en nieuwbouw, waardoor scenario’s (onderhoud verlengen vs. vervangen) beter vergelijkbaar worden.

Voor het bepalen van de herstel- en onderhoudskosten kan de Standaard Systematiek Kostenramingen (SSK) gebruikt worden als basis. Hierbij is dan wel een publicatie als informatiemodel nodig en een aligment met IMBOR en NEN 2767. Ook zijn referentieprijzen nodig, die worden niet door de SSK geleverd.

##### Handboek Wegontwerp
De i/c-waarde (intensiteit/capaciteit) zoals beschreven in het Handboek Wegontwerp kan dienen als een indicator om de functionele levensduur van een kunstwerk te voorspellen. Naarmate de verkeersintensiteit groeit en de i/c-waarde de kritische grens nadert, neemt de kans op structurele congestie en verminderde doorstroming toe. Door de ontwikkeling van de i/c-waarde in de tijd te volgen, kan worden ingeschat wanneer de capaciteit van een brug, tunnel of viaduct functioneel tekortschiet en aanpassing of vervanging nodig is. Zo biedt de i/c-waarde een kwantitatief hulpmiddel om de toekomstige benutting en levensduur van kunstwerken te beoordelen. Deze waarde zou kunnen worden beschreven in een informatiemodel. 

#### <a>Technische levensduur</a> civiele kunstwerken
De technische levensduur van civiele kunstwerken is volgens het onderzoek naar de staat en benutting van civiele kunstwerken van TNO [[prognose-vernieuwingsopgave-2023]] nodig bij het standaardiseren van de prognose voor de vernieuwingsvraag van kunstwerken: 
>  "Voor het maken van een prognose is het nodig dat per type object wordt bepaald wat de <a>technische levensduur</a> is. Dit kan door gebruik te maken van kengetallen of door gebruik te maken van inschattingen van experts, al dan niet op basis van tussentijdse inspectie. In het laatste geval zal er doorgaans sprake zijn van een <a>restlevensduur</a>. De <a>technische levensduur</a> zal in de regel per type object en/of hoofdmateriaalsoort verschillen."

Voor het bepalen van de (rest-)levensduur kan gewerkt worden met kengetallen voor de techische levensduur van civiele kunstwerken; waarbij door stakeholders bepaald moet worden of alle (semi-)overheden zelf kengetallen kunnen aanleveren, of gewerkt moet worden met nationale kengetallen. Door de levensduur waarmee gerekend wordt af te stemmen op statischische gegevens over levensduur op basis van conditiescores kan een nauwkeuriger beeld ontstaan van de werkelijke restlevensduur. Daarbij kan gebruik worden gemaakt van een standaard schadeclassificatie op basis van(NEN 2767) aangevuld met risico-inschattingen – een gescheurde ligger brengt bijvoorbeeld meer risico met zich mee dan een beschadigd landhoofd. Berekeningen over constructieve veiligheid kunnen leiden tot nog betere risico-inschattingen. 

##### CROW-CUR-117
De [[CROW-CUR-117]] Aanbeveling 117:2020 - Inspectie en advies civiele kunstwerken geeft specifieke instructies voor allerlei soorten onderzoeken naar de staat van kunstwerken:
* Schouw
* Inventarisatie
* Toestandsinspectie
* Contractuele vooropname
* Contractuele eindopname
* Hersteladvies
* Risicoanalyse
* Meerjarenonderhoudsplanning en -budgetraming
* Constructieve beschouwing
* Analyse restlevensduur
* Monstername en beproeving
* Verfijnde financiële onderbouwing
* Verificatieberekening
* Monitoring
Deze beschrijvingen kunnen de basis vormen voor standaard informatieleveringen die uitgewisseld kunnen worden tussen ketenpartijen en de beheerder, maar ook in landelijke prognoses kunnen worden gebruikt als input.




#### Kengetallen technische levensduur
Er bestaat geen informatiemodel voor kengetallen voor de <a>technische levensduur</a>. 

#### <a>Vervangingswaarde</a>
Voor het bepalen van de vervangingswaarde is kennis nodig van de fysieke kenmerken zoals vastgelegd in het [=IMBOR=] in combinatie met het informatiemodel van de [[NEN2767]], denk aan lengte, breedte en hoogte van onderdelen van de constructie waarvoor een prijs bepaald moet worden. Daarnaast zijn kostenkengetallen nodig.

Voor het bepalen van de vervangingswaarde kan ook de Standaard Systematiek Kostenramingen (SSK) gebruikt worden als basis. 

### Meerjarenonderhoudsplanningen
Om planningen op elkaar af te stemmen is het delen van meerjarenonderhoudsplanningen van werken waarin tijdelijk minder capaciteit beschikbaar is op het wegennet cruciaal. Hiervoor bestaat nog geen standaard.

#### CROW Beheersystematiek Civiele Constructies
De Beheersystematiek Civiele Constructies (BS-CC) biedt beheerders een uniforme en praktische werkwijze voor het onderhouden van kunstwerken. De systematiek is onderdeel van de Beheersystematiek Openbare Ruimte (BS-OR) en helpt kosten, prestaties en risico’s integraal af te wegen in alle fasen van assetmanagement. Op basis van NEN-ISO 55000 en bestaande handreikingen is een breed gedragen, toepasbare aanpak ontwikkeld die bijdraagt aan meer eenduidigheid, betere onderbouwing van beheerplannen en het voorkomen van faalkosten. De BS-CC is een levend document dat digitaal wordt beheerd, zodat nieuwe inzichten en technieken eenvoudig kunnen worden toegevoegd. Hiermee krijgen beheerders een krachtig instrument om de kwaliteit van beheer te verbeteren en gemeenschapsgeld effectiever in te zetten.



## Informatiebehoefte ketenpartners

Ketenpartners werken vanuit een heel ander perspectief, met andere soorten informatie, andere standaarden en heel andere applicaties. Aansluiting hierop is met name van belang voor langere termijn. Op korte termijn moet gewerkt worden met gebrekkige informatie over bouw en aanleg om toch beslissingen te nemen. 

### Constructieve veiligheid
Een belangrijke invalshoek is de constructieve veiligheid van bestaande kunstwerken. Zoals CROW ook benadrukt in het eigen boekje over constructieve veiligheid, kan een constructieve herberekening – in samenhang met visuele schadebeelden – aantonen dat een kunstwerk nog jarenlang veilig te gebruiken is. Daarmee kunnen onnodige vervangingen worden voorkomen en miljoenen euro's aan kosten bespaard worden. Data over de uitgangspunten en resultaten van zulke berekeningen zijn dus waardevol om systematisch vast te leggen en terug te kunnen vinden. Voor het beoordelen van constructieve veiligheid is ontwerpinformatie nodig over de constructie de maximale belastbaarheid vanuit verkeers- en defensiedoeleinden. 


#### CROW-CUR Aanbeveling 124:2019 
CROW-CUR Aanbeveling 124:2019 Constructieve veiligheid bestaande bruggen en viaducten van decentrale overheden. Deze CROW-CUR Aanbeveling sluit aan op bestaande regelgeving en geeft richtlijnen en procedures voor de beoordeling van de constructieve veiligheid van bestaande bruggen en viaducten van decentrale overheden. Dit heeft enerzijds betrekking op de prioritering voor de beoordeling van een areaal aan kunstwerken (bruggen en viaducten) en anderzijds de beoordeling van de constructieve veiligheid van individuele objecten.
De CROW-CUR Aanbeveling geeft hiertoe een toelichting op de bepaling van de eigenschappen van de verschillende van toepassing zijnde materialen, de aan te houden verkeersbelastingen en het te hanteren betrouwbaarheidsniveau. De basis hierbij is dat op verantwoorde wijze het maximale uit de constructie wordt gehaald, dat wil zeggen dat eventueel aanwezige conservatieve aannames in een beoordeling zo veel als mogelijk worden geïdentificeerd en vermeden waar nodig en mogelijk.


#### IFC
IFC 4.3 (Industry Foundation Classes versie 4.3) is een open BIM-standaard ontwikkeld door buildingSMART en gericht op het modelleren van infrastructurele werken, waaronder kunstwerken zoals bruggen, viaducten, tunnels en sluizen. Het biedt uitgebreide ondersteuning om deze objecten niet alleen geometrisch, maar ook semantisch en functioneel vast te leggen.De samenstelling uit componenten en bouwdelen kan worden vastgelegd, evenals ruimtelijke positionering langs een as van een weg of spoorweg,  en functionele informatie zoals materiaal (beton, staal), belastingklasse, onderhoudsstatus, gebruiksfunctie (verkeer, spoor, voetgangers). 
IFC wordt in de ontwerp - en bouwfase gebruikt voor samenwerking tussen architect, constructeur en civiel ingenieur. 

Dit is nog in de ontwikkelfase. Niet alle BIM-software ondersteunt IFC 4.3 nog volledig (of stabiel). Hoewel opdrachtgevers (zoals RWS en ProRail) er klaar voor zijn of aan het experimenteren zijn, is de keten (aannemers, toeleveranciers) nog bezig met adoptie. Dit geldt ook voor de beheersoftware (assetmanagementsystemen), die nog niet met IFC 4.3 werken maar vaak nog met 2D kaarten. 

Er is nog geen volledige en breed gedragen Nederlandse Model View Definition (MVD) voor kunstwerken.

De mapping tussen NLCS (Nederlandse CAD Standaard) en IFC 4.3 is in een vroeg stadium van ontwikkeling. In het Bestuursakkoord Digitale Gebouwde Omgeving '27 onder beleidsmaatregel 3 [externe link](https://www.digigo.nu/digitaal-uitwisselen-areaalinformatie-rijkswaterstaat/) wordt gewerkt aan een digideal om dit mogelijk te maken. 


#### Ontwerpclassificatie: NLCS
De Nederlandse CAD Standaard (NLCS) is de nationale standaard voor het 2D tekenen van civiele objecten in de ontwerp- en voorbereidingsfase. De NLCS is vooral bedoeld voor uitwisseling van technische CAD-tekeningen, waarbij objectinformatie wordt gekoppeld aan lagen en codes volgens een vaste systematiek. Deze standaard is breed ingeburgerd in de Nederlandse GWW-sector en wordt veel gebruikt door ontwerpers, ingenieursbureaus en opdrachtgevers zoals gemeenten, waterschappen en Rijkswaterstaat. 

De NLCS richt zich op 2D representatie en is sterk geoptimaliseerd voor besteksvoorbereiding en uitvoering, met nadruk op eenduidige communicatie tussen ontwerp en uitvoering. Binnen het domein van kunstwerken wordt NLCS gebruikt om onderdelen van bruggen, viaducten en sluizen eenduidig te tekenen en benoemen, inclusief maatvoering en materiaaltype.

Er ontstaat steeds meer behoefte om NLCS en BIM op elkaar aan te laten sluiten. De integratie met IFC 4.3 is hierbij een belangrijke stap, omdat datamodel-gedreven werken de voorkeur krijgt in digitale samenwerking. De mapping tussen NLCS-objectcoderingen en IFC-objecttypes (zoals IfcSlab, IfcBeam, IfcFooting) is echter nog in ontwikkeling.

Raakvlak met het Informatiemodel Kunstwerken: de NLCS biedt een brug tussen traditionele 2D tekenpraktijk en het objectgeoriënteerde modelleren dat nodig is voor digitale samenwerking. Om de aansluiting met het Informatiemodel Kunstwerken en IFC 4.3 te versterken, is harmonisatie tussen NLCS, het IMK en IFC nodig, zodat ontwerpgegevens zowel in 2D (tekening) als 3D (model) eenduidig en herbruikbaar zijn.


## Informatiebehoefte defensie, veiligheidsdiensten en vervoerders

Voor defensie, hulpdiensten en vervoerders is betrouwbare en actuele informatie over de gebruiksmogelijkheden van kunstwerken essentieel om veilige en efficiënte inzet en transporten te waarborgen. Hun informatiebehoefte richt zich op kenmerken zoals doorrijprofielen, maatgevende voertuigen, draaicirkels, draagkracht en toegangsbeperkingen. Deze gegevens moeten eenduidig en gestandaardiseerd worden ontsloten, zodat zij naadloos aansluiten op operationele plannings- en navigatiesystemen. Daarbij kan worden aangesloten op bestaande standaarden: IMBOR voor beheer- en assetinformatie, het Informatiemodel Verkeerstekens (CROW) voor verkeersmaatregelen en borden, en de wegennetwerkregistraties binnen NDW. Door deze informatiemodellen beter op elkaar af te stemmen en samen te brengen in één samenhangende dataset, ontstaat een robuuste informatievoorziening. Dit maakt het mogelijk dat wegbeheerders relevante gegevens direct vanuit hun assetinformatiesystemen beschikbaar stellen aan nationale registraties, waarmee dubbele vastlegging wordt voorkomen en de informatiepositie van kritieke gebruikersgroepen structureel wordt versterkt.


