# Inleiding

## Aanleiding
Nederland staat voor een grote vervangings- en renovatieopgave van civiele kunstwerken, waarbij mobiliteit en veiligheid onder druk kunnen komen te staan. Verouderende infrastructuur vraagt om tijdige en goed onderbouwde beslissingen over ingrepen. Tegelijkertijd groeit de behoefte aan betere coördinatie tussen partijen, zodat werkzaamheden slim kunnen worden gepland met zo min mogelijk hinder voor gebruikers. Het onderzoek naar de staat en benutting van civiele kunstwerken van TNO [[prognose-vernieuwingsopgave-2023]] onderstreept het belang van betrouwbare data en eenduidige informatie-uitwisseling om deze opgave het hoofd te bieden. In het samenwerkingsverband Platform Bruggen ([externe link](https://www.platformbruggen.nl/)) is aangegeven dat een 'gegevenswoordenboek' nodig is. Rijkswaterstaat geeft in het Bestuursakkoord Digitale Gebouwde Omgeving '27 onder beleidsmaatregel 3 ([externe link](https://www.digigo.nu/digitaal-uitwisselen-areaalinformatie-rijkswaterstaat/)) aan dat gewerkt moet worden aan informatiestandaarden om de renovatie- en vervangingsopgave goed te kunnen aansturen.

## Context 

### Vervangings- en renovatieopgave
Volgens het onderzoek naar de staat en benutting van civiele kunstwerken van TNO [[prognose-vernieuwingsopgave-2023]] is het essentieel om op landelijk niveau te beschikken over actuele, betrouwbare en gestandaardiseerde data over civiele kunstwerken om integrale beslissingen te kunnen nemen over de vervangings- en renovatieopgave. Veel infrastructuur is verouderd en het is vaak onduidelijk wat de technische staat en restlevensduur van objecten is. Hierdoor kunnen risico’s voor veiligheid en mobiliteit ontstaan. Tegelijkertijd leidt gebrek aan data ook tot inefficiënte investeringen, zoals onnodige vervangingen. TNO benadrukt dat het van belang is dat overheden, beheerders en marktpartijen hun gegevens op een vergelijkbare manier vastleggen en kunnen delen. 

### Internationale veiligheid
Daarnaast speelt ook de internationale context een rol: de NAVO stelt eisen aan de beschikbaarheid en betrouwbaarheid van infrastructuur voor militaire mobiliteit. Dit onderstreept de noodzaak van een robuust en actueel inzicht in de staat van bruggen en viaducten, mede als strategisch onderdeel van de nationale en Europese veiligheidsinfrastructuur. Met name de beschikbaarheid van informatie over de afmetingen van de doorrijprofielen en het draagvermogen van de civiele kunstwerken voor militaire voertuigen is van belang, zowel op hoofdroutes als op alternatieve routes die tijdens werkzaamheden of bij ongeplande uitval gebruikt moeten kunnen worden. 

## Doel
<a>Assetmanagers</a> en <a>beheerders</a> van civiele kunstwerken moeten op een standaard wijze data kunnen verzamelen over de staat van kunstwerken, om te komen tot individuele en gezamenlijke afwegingen op het gebied van risico’s, kosten en prestaties van verouderende kunstwerken en bij de gezamenlijke planning van werkzaamheden zodat het mobiliteitssysteem overeind kan blijven tijdens vervanging en renovatiegolf de komende jaren. Dit project onderzoekt welke data verzameld moet en kan worden en of hiervoor al voldoende informatiestandaarden bestaan om te kunnen bepalen of in een vervolgtraject een informatiemodel moet worden gemaakt.

Doelen van deze verkenning: 
1. Stakeholderanalyse: Overzicht van potentiële gebruikers, partners en launching customers 
2. Bepalen technische scope: use cases en bijbehorende informatiebehoefte om inhoud en scope te bepalen van het informatiemodel, inclusief de samenhang met bestaande modellen en standaarden. 
3. Bepalen beheervoorwaarden: Beschrijving van organisatorische en financiële randvoorwaarden voor beheer. 

## Scope

De scope van deze verkenning betreft:

* Het ontwikkelen van een gezamenlijk **informatiemodel** (IM Kunstwerken) dat overheden en ketenpartners in staat stelt om informatie over civiele kunstwerken eenduidig, herbruikbaar en uitwisselbaar vast te leggen.

 * Het doel is om de informatiepositie op orde te brengen zodat er:
   * Collectieve, nationale besluitvorming mogelijk is over de **vervanging en renovatie** van kunstwerken.
   * Overheden beter kunnen samenwerken in **kennisontwikkeling**, **programmatische aanpak** en **innovatie**.
   * Data benut kan worden door alle ketenpartners zodat arbeidstijdbesparend en kostenefficiënt gewerkt kan worden en het behalen van de maatschappelijke opgaven daarmee uitvoerbaar wordt. 
 * De focus ligt op **bouwwerkinformatie** van civiele kunstwerken zoals bruggen, viaducten, tunnels, sluizen en kades, ongeacht eigenaar of <a data-lt="Beheerder">beheerder</a>.

 * Het informatiemodel richt zich op toepassing door gemeenten, provincies, waterschappen, Rijkswaterstaat en andere publieke beheerders van infrastructuur, als  ook private partijen in hun rol als opdrachtnemer of <a>leverancier</a>.

**Buiten scope** is mobiliteitsinformatie zoals verkeershoeveelheden, routering enzovoorts. Hiervoor wordt verwezen naar de samenwerking en registraties op dat gebied bij het Nationaal Dataportaal Wegverkeer [Externe link](https://www.ndw.nu/).

## Leeswijzer
Noot over de gebruikte terminologie in deze verkenning: hierbij wordt gebruik gemaakt van de GEBORA [externe link](https://www.digigo.nu/wat-is-gebora/).

* In **hoofdstuk 2** staan de use cases   
* In **hoofdstuk 3** staat de stakeholderanalyse 
* In **hoofdstuk 4** staat de samenhang met andere modellen en standaarden  
* In **hoofdstuk 5** staan de beheervoorwaarden  
* In **hoofdstuk 6** staan conclusies en aanbevelingen  
