# Inleiding

## Aanleiding
Nederland staat voor een grote vervangings- en renovatieopgave van civiele kunstwerken, waarbij mobiliteit en veiligheid onder druk kunnen komen te staan. Verouderende infrastructuur vraagt om tijdige en goed onderbouwde beslissingen over ingrepen. Tegelijkertijd groeit de behoefte aan betere coördinatie tussen partijen, zodat werkzaamheden slim kunnen worden gepland met zo min mogelijk hinder voor gebruikers. In het samenwerkingsverband Platform Bruggen ([externe link](https://www.platformbruggen.nl/)) is aangegeven dat een 'gegevenswoordenboek' nodig is. Rijkswaterstaat geeft in het Bestuursakkoord Digitale Gebouwde Omgeving '27 onder beleidsmaatregel 3 ([externe link](https://www.digigo.nu/digitaal-uitwisselen-areaalinformatie-rijkswaterstaat/)) aan dat gewerkt moet worden aan informatiestandaarden om de renovatie- en vervangingsopgave goed te kunnen aansturen. 

## Context 

### Vervangings- en renovatieopgave
Volgens het onderzoek naar de staat en benutting van civiele kunstwerken van TNO [[prognose-vernieuwingsopgave-2023]] is het essentieel om op landelijk niveau te beschikken over goede data over civiele kunstwerken voor: 
* Collectieve, nationale besluitvorming over de **vervanging en renovatie** van kunstwerken, zodat  mobiliteit en veiligheid gewaarborgd zijn zonder onnodige investeringen te doen. 
* Betere uitwisseling van informatie met ketenpartners in ontwerp, productie en aanleg zodat arbeidstijdbesparend en kostenefficiënt gewerkt kan worden en het behalen van de maatschappelijke opgaven in de bouw daarmee uitvoerbaar wordt. 

TNO benadrukt dat het van belang is dat overheden, beheerders en marktpartijen hun gegevens op een vergelijkbare manier vastleggen en kunnen delen. 


### Internationale veiligheid
Daarnaast speelt ook de internationale context een rol: de NAVO stelt eisen aan de beschikbaarheid en betrouwbaarheid van infrastructuur voor militaire mobiliteit. Dit onderstreept de noodzaak van een robuust en actueel inzicht in de staat van bruggen en viaducten, mede als strategisch onderdeel van de nationale en Europese veiligheidsinfrastructuur. Kenmerken van de civiele infrastructuur als de doorrijprofielen en het draagvermogen, maar ook onderhoudsplanningen, zijn van belang voor de logistiek van defensie. In de [[Defensie-Strategie-voor-Industrie-en-Innovatie-2025-2029]] wordt ingezet op intelligente systemen en AI, die gevoed moeten worden door goed gestructuureerde data.


## Doel
Doel van dit project is de verkenning naar nut en noodzaak voor ontwikkeling van een informatiemodel voor civiele kunstwerken, in het kader van een datagedreven aanpak van de vervangings- en renovatieopgave.

Onderwerpen van deze verkenning: 
1. Stakeholderanalyse: Overzicht van potentiële gebruikers, partners en launching customers.
2. Bepalen technische scope: use cases en bijbehorende informatiebehoefte om inhoud en scope te bepalen van het informatiemodel, inclusief de samenhang met bestaande modellen en standaarden. 
3. Bepalen beheervoorwaarden: Beschrijving van organisatorische en financiële randvoorwaarden voor beheer. 

## Scope

De scope van deze verkenning betreft:

*  **Assetinformatie** van civiele kunstwerken zoals bruggen, viaducten, tunnels, sluizen en kades die in beheer zijn van gemeenten, provincies, waterschappen of het Rijk.


**Buiten scope** is mobiliteitsinformatie zoals verkeershoeveelheden, routering enzovoorts. Hiervoor wordt verwezen naar de samenwerking en registraties op dat gebied bij het Nationaal Dataportaal Wegverkeer [Externe link](https://www.ndw.nu/).

## Leeswijzer
Noot over de gebruikte terminologie in deze verkenning: hierbij wordt gebruik gemaakt van de GEBORA [externe link](https://www.digigo.nu/wat-is-gebora/).

* In **hoofdstuk 2** staan de use cases   
* In **hoofdstuk 3** staat de stakeholderanalyse 
* In **hoofdstuk 4** staat de samenhang met andere modellen en standaarden  
* In **hoofdstuk 5** staan de beheervoorwaarden  
* In **hoofdstuk 6** staan conclusies en aanbevelingen  
* In **hoofdstuk 7** staat de toetsing aan de datastrategie van DOOR.