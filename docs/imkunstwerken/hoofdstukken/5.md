# Beheervoorwaarden

## Betrekken stakeholders
Het betrekken van de juiste stakeholders is essentieel om draagvlak te creëren en de aansluiting op bestaande systemen te borgen. Rijkswaterstaat, gemeenten, provincies en waterschappen spelen hierbij de rol van primaire beheerders. Daarnaast is het nodig om ingenieursbureaus, softwareleveranciers en aannemers te betrekken, zodat gegevensuitwisseling in de hele keten werkbaar wordt. De groep die betrokken is bij CUR-aanbeveling 117 kan dienen als kern van expertise, omdat hierin zowel opdrachtgevers als opdrachtnemers vertegenwoordigd zijn. Het is belangrijk dat stakeholders gezamenlijk bepalen welke gegevens minimaal nodig zijn in voor standaard informatieleveringen en dat er duidelijke afspraken worden gemaakt over rollen en verantwoordelijkheden, zodat iedere partij weet wat van haar verwacht wordt. Daarnaast kan voor input informatie opgehaald worden bij het <abbr title="Amsterdam Institute for Metropolitan Studies">AMS</abbr> waar in Project 1.1 Datagedreven Beheer en Onderhoud (DBO) onder het thema "Infra, Toekomstbestendige Leefomgeving" gewerkt wordt aan standaard datasets voor verschillende soorten kunstwerken waaronder kademuren. Te onderzoeken valt of deze gedefinieerd kunnen worden in standaard datasets.

## Lerend ontwikkelen
Het ontwikkelen van een gezamenlijke werkwijze gebeurt het meest effectief in een proces van lerend ontwikkelen. In workshops komen de stakeholders samen. Door disciplines en organisaties aan één tafel te brengen, worden bestaande silo’s doorbroken en ontstaat een beter begrip voor elkaars werksituaties en uitdagingen. Dit draagt bij aan het ontwikkelen van een gemeenschappelijke taal en aanpak. Binnen een experimenteeromgeving kan gewerkt worden met prototyping, waarbij resultaten direct met praktijkdata worden beproefd en er ruimte is voor feedbackrondes. Marktpartijen worden actief betrokken, zodat de ontwikkelde standaarden praktisch toepasbaar zijn en in software kunnen worden ingebouwd. Daarbij wordt voortgebouwd op bestaande standaarden zoals IMBOR, NEN 2767 en CUR-aanbevelingen, met alleen die aanvullingen die strikt noodzakelijk zijn.  

## Gemeenschappelijk doel
Het uiteindelijke doel is om eenduidige en toegankelijke gegevensuitwisseling mogelijk te maken, zodat landelijke prognoses en instandhoudingskosten berekend en gedeeld kunnen worden. Hiervoor is het van belang om een lichte variant van het gegevensmodel te ontwikkelen die laagdrempelig toepasbaar is en eenvoudig gekoppeld kan worden aan bestaande assetregistraties. Op die manier kunnen ook kleinere beheerders en softwareleveranciers aansluiten zonder grote investeringen te hoeven doen. Door uniformiteit te creëren in uitwisselafspraken en standaard informatieleveringen ontstaat een gegevensrotonde waar iedereen aan kan deelnemen. Dit draagt bij aan een duurzaam, schaalbaar en breed gedragen systeem van informatiebeheer binnen het Digitaal Stelsel Gebouwde Omgeving.  
