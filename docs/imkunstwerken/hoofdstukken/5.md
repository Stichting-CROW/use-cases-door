# Beheervoorwaarden

## Betrekken stakeholders
Het betrekken van de juiste stakeholders is essentieel om draagvlak te creëren en de aansluiting op bestaande systemen te borgen. Rijkswaterstaat, gemeenten, provincies en waterschappen spelen hierbij de rol van primaire beheerders. Daarnaast is het nodig om ingenieursbureaus, softwareleveranciers en aannemers te betrekken, zodat gegevensuitwisseling in de hele keten werkbaar wordt. De groep die betrokken is bij CUR-aanbeveling 117 kan dienen als kern van expertise, omdat hierin zowel opdrachtgevers als opdrachtnemers vertegenwoordigd zijn. Het is belangrijk dat stakeholders gezamenlijk bepalen welke gegevens minimaal nodig zijn in voor standaard informatieleveringen en dat er duidelijke afspraken worden gemaakt over rollen en verantwoordelijkheden, zodat iedere partij weet wat van haar verwacht wordt. Daarnaast kan voor input informatie opgehaald worden bij het <abbr title="Amsterdam Institute for Metropolitan Studies">AMS</abbr> waar in Project 1.1 Datagedreven Beheer en Onderhoud (DBO) onder het thema "Infra, Toekomstbestendige Leefomgeving" gewerkt wordt aan standaard datasets voor verschillende soorten kunstwerken waaronder kademuren, vier sooerten bruggen, stalen bruggen en sluizen. Te onderzoeken valt of deze gedefinieerd kunnen worden in standaard datasets.

## Eenvoud en aansluiting op bestaande systemen
Een gezamenlijk gegevenswoordenboek moet als universele "stekker" fungeren voor uitwisseling van gegevens. Hiermee kunnen constrieve berekeningen en prognoses op een eenduidige manier gedeeld en geïnterpreteerd worden. Dit gegevensmodel moet aansluiten bij bestaande beheersystematieken, zoals die van provincies en gemeenten, en bij documentatie zoals de CUR-aanbevelingen. 

De kracht zit in de eenvoud: maak het zo toegankelijk mogelijk, zodat ook kleinere beheerders en softwareleveranciers kunnen aanhaken. De algemene aanbeveling is daarom om standaard informatieleveringen te bepalen voor onderdelen van constructieve berekeningen en prognoses, voor het delen in een landelijke registratie. Die informatieleveringen zijn bij voorkeur gebaseerd op bestaande standaarden zoals IMBOR en NEN 2767, eventueel aangevuld met de meest noodzakelijke elementen voor vervangingsprognoses. 

Voor het uitwisselformaat of de te gebruiken digitale uitwisselmethode moet een standaard datadienst worden opgesteld binnen het Digitaal Stelsel Gebouwde Omgeving, in samenwerking met digiGO.

De voorwaarden voor het overnemen van deze werkwijze door decentrale overheden zijn: 
* Een laagdrempelige aanpak
* Een eenvoudige koppeling met bestaande assetregistratiesystemen eenvoudig is 
* Een duidelijk gemeenschappelijk doel, bijvoorbeeld landelijke prognoses en instandhoudingskosten.

Gemeenten en provincies hoeven niet alles zelf te doen. Een goed gedefinieerde "lichte variant" van het gegevensmodel biedt de grootste kans op brede adoptie. 

## Meenemen ketenpartners en standaard informatieleveringen
Voor ketenpartners is het met name van belang om uniformitiet te krijgen in de werkwijze van opdrachtgevers. Als gewerkt wordt aan standaard uitwisselformaten en vaste informatieleveringen per type onderzoek, conditiemetingen, toestandscondities, opnames, nadere onderzoeken naar oorzaken, rekenen aan een constructie, meten betonkwaliteit, enzovoorts, kan ervoor gezorgd worden dat iedereen mee kan doen in de "gegevensrotonde" en dat het ook uit kan voor softwareleveranciers om hierop in te springen, zodat er apps beschikbaar zijn om data mee te leveren zonder dat een ketenpartner specialistische kennis in huis hoeft te hebben over data. Belangrijk is het onderscheid tussen het vastleggen van de toestand (bijvoorbeeld via visuele inspecties) en het doen van verdiepende onderzoeken naar de oorzaken van schade. Denk aan metingen van de betonkwaliteit of structurele herberekeningen van bruggen. Daarbij komt specialistische kennis kijken, vooral bij bruggen en binnenstedelijke kademuren. 

De mensen die betrokken zijn bij CUR-aanbeveling 117 vormen een geschikte groep om samen mee te bepalen welke gegevens uitgewisseld moeten worden. Hierin zitten ingenieursbureaus, opdrachtgevers en andere stakeholders samen. 

## Lerend ontwikkelen
Het ontwikkelen van een gezamenlijke werkwijze gebeurt het meest effectief in een proces van lerend ontwikkelen. In workshops komen de stakeholders samen. Door disciplines en organisaties aan één tafel te brengen, worden bestaande silo’s doorbroken en ontstaat een beter begrip voor elkaars werksituaties en uitdagingen. Dit draagt bij aan het ontwikkelen van een gemeenschappelijke taal en aanpak. Binnen een experimenteeromgeving kan gewerkt worden met prototyping, waarbij resultaten direct met praktijkdata worden beproefd en er ruimte is voor feedbackrondes. Marktpartijen worden actief betrokken, zodat de ontwikkelde standaarden praktisch toepasbaar zijn en in software kunnen worden ingebouwd. Daarbij wordt voortgebouwd op bestaande standaarden zoals IMBOR, NEN 2767 en CUR-aanbevelingen, met alleen die aanvullingen die strikt noodzakelijk zijn.

Omdat onder de vlag van het AMS al gewerkt wordt aan proeftuinen voor het delen van informatie over verschilende soorten civiele constructies waaronder betonnen bruggen en kademuren, kan hierop aangesloten worden in het kader van lerend ontwikkelen. De echte verankering van deze proeftuinen gebeurt echter pas als gewerkt wordt aan landelijk gestandaardiseerde datasets. 

