# Vraagstuk en toegevoegde waarde

Dit hoofdstuk beschrijft het vraagstuk en de toegevoegde waarde. 

<figure>
<img src="../images/vraagstukenwaarde.png" alt="visuele weergave van de paragraven die men kan verwachten in dit hoofdstuk" width="50%">
<figcaption>De vragen bij het vraagstuk en de toegevoegde waarde</figcaption>
</figure>



## Welk vraagstuk willen we oplossen?

### Vraagstuk Informatievoorziening

De werkgroep geeft aan dat het van groot belang is om vertrouwen te hebben in het aangeleverde product. Dit houdt in dat de gegevens niet alleen betrouwbaar moeten zijn, maar ook dat de efficiëntie moet worden vergroot om kosten te verlagen. Daarnaast moet het beheer van data goed georganiseerd worden, waarbij volledige overdrachtsdossiers essentieel zijn. Daarbij geldt: om goede revisiegegevens te krijgen uit een project moet men ook goede startinformatie geven aan het project.

Verder wordt besproken welke objecten precies vastgelegd moeten worden in de [=BGT=] en/of het [=KLIC=]. De werkgroep vraagt zich af of het noodzakelijk is om een compleet overzicht te hebben van alle objecten in de openbare ruimte, of dat het voldoende is om alleen de belangrijkste objecten te registreren.

### Vraagstuk organisatiecultuur

De werkgroep geeft aan dat het belangrijk is om een werkomgeving te creëren waarin frustratie wordt voorkomen, en waarin medewerkers met plezier en voldoening aan de slag kunnen gaan. Dit vereist het opstellen van duidelijke, eenduidige en gemakkelijk vindbare afspraken. Door deze afspraken, verwachtingen van elkaar en verantwoordelijkheden goed vast te leggen ontstaat er een vangnet voor iedereen in de organisatie. De werkgroep benadrukt ook dat het essentieel is om deze afspraken strikt na te leven, zodat er geen sprake is van "anarchie" binnen het team.

Daarnaast wordt het belang van samenwerking onderstreept: hoe zorgen we ervoor dat we elkaar actief opzoeken in plaats van mijden? De werkgroep ziet dit als een belangrijke factor voor het verbeteren van de onderlinge relaties en de algehele effectiviteit van de organisatie.


## Voor wie is het vraagstuk?

Het vraagstuk betreft **de hele organisatie**, **het management**, en **alle actoren/stakeholders**, omdat onjuiste en incomplete gegevens aanzienlijke impact kunnen hebben op het beheer, de uitvoering, planningen en onderhoud. Voor deze groepen is het essentieel om duidelijke afspraken te maken rondom data op orde en wie verantwoordelijk is voor de levering van wijzigingen aan objecten vanuit projecten, om dubbele inwinning of gebreken in de data te voorkomen. Dit zorgt voor gestroomlijnde processen, verlaagt kosten en maakt het mogelijk om tijdig te sturen op zowel kwaliteit als de beheer- en onderhoudskosten. Het helpt deze belanghebbenden niet alleen om efficiënter te werken, maar ook om risico's en vertragingen te minimaliseren.


## Welke opgave ligt aan het vraagstuk ten grondslag?​

### Hoofdlijnen revisieproces
De hoofdstappen worden weergegeven in onderstaande vereenvoudigde informatiestroom tussen: 

1. De landelijke registraties en de gemeentelijke beheerorganisatie.
2. De beheerder en de projectorganisatie van de gemeentelijke opdrachtgever.
3. De gemeentelijke opdrachtgever en een externe opdrachtnemer. 

<figure>
<img src="../images/ketenproces-revisie.png" alt="visuele weergave van de uitwisseling van informatie tussen landelijke registraties en de beheerder; tussen de beheerder en de projectorganisatie van de opdrachtgever; en tussen interne projectorganisatie en een externe opdrachtnemer.">
<figcaption>De uitwisseling van informatie tussen landelijke registraties en de beheerder; tussen de beheerder en de projectorganisatie van de opdrachtgever; en tussen interne projectorganisatie en een externe opdrachtnemer.</figcaption>
</figure>

### Opgave informatievoorziening

De werkgroep geeft aan dat verschillende plannen en systemen cruciaal zijn voor een goed overzicht van de gemeentelijke infrastructuur. Dit omvat een **Water- en Rioleringsprogramma (Wrp)** en anderen zoals bijvoorbeeld het **gemeentelijk bomenplan**. Daarnaast is het van belang om betrouwbaar inzicht te hebben in de kwaliteitssystemen, zodat toekomstige kosten voor beheer en onderhoud goed kunnen worden ingeschat. Het is essentieel dat er een **duidelijk en transparant bestek** wordt opgesteld, zodat alle betrokkenen weten waar ze aan toe zijn en er geen misverstanden ontstaan over de benodigde werkzaamheden.

### Opgave organisatiecultuur**:

De werkgroep constateert dat het revisieproces zoals dat nu is bedacht, niet altijd goed wordt nageleefd in projecten. De metafoor die daarbij werd geïntroduceerd, is die van een voetbalteam: iedere speler moet duidelijk zijn taak kennen in het geheel, de informatie over assets moet goed overgespeeld worden en er is een coach nodig die de strategie (het revisieproces) steeds weer evalueert en onder de aandacht brengt van het voetbalteam. Zeker als er sprake is van nieuwe spelers in het veld zoals nieuwe of tijdelijk ingehuurde collega’s of derde partijen die informatie leveren in publiek-private samenwerkingen. Een belangrijke speler is de toezichthouder: hij/zij heeft daarvoor hulp nodig van vakspecialisten/ beheerders om te kunnen controleren of de datasets die opgeleverd worden kloppen. Deze hulp is essentieel. De beheerafdeling loopt nu achter met het controleren van revisiedossiers. Dit zorgt er uiteindelijk voor dat er meer werk verzet moet worden om een revisie te verwerken. Als het revisiedossier tijdig wordt gecontroleerd, kan verbetering van het dossier worden gedaan door de aannemer.  Een andere belangrijke speler is de aannemer. Er de laatste jaren niet genoeg opvolging geweest op dataleveringen door de aannemer, waardoor deze geen reden heeft om het contract uit te voeren. Door hier expliciet bij de aannemer aandacht voor te vragen en te controleren of dataleveringen op tijd worden aangeleverd, kan de projectleider zorgen voor betere naleving van het contract op het gebied van revisie.

Om te zorgen dat iedereen weet wat hem te doen staat en collegiale hulp krijgt op het juiste moment is het belangrijk dat het management **durft te investeren in uren en capaciteit**, zodat de noodzakelijke veranderingen doorgevoerd kunnen worden en er weer werkplezier ontstaat rondom het werken met revisies.


## Wat zijn de grootste knelpunten?​

De grootste knelpunten binnen dit proces zijn een gebrek aan bewustzijn, conflicterende belangen en onduidelijkheden in taken, rollen en verantwoordelijkheden. Dit leidt tot een zwak verantwoordelijkheidsgevoel, problemen met tijd, geld en personele bezetting, en onvoldoende toezicht of onvoldoende kennis bij de toezichthouder, die niet het kennisniveau van een vakspecialist kan hebben over alle objecten in het areaal. Daarnaast ontbreekt soms het lef om gebreken te benoemen en tijdig in te grijpen bij kwaliteitsproblemen. Cruciale aspecten zoals het aanleveren van de juiste data, toezicht op de uitvoering, advies en controle tijdens het ontwerp en de revisie lopen hierdoor gevaar. 

Deze knelpunten treffen verschillende partijen: aannemers bij herinrichtings- en aanpassingsopdrachten, stadsbeheer door extra kosten en tijdverlies, en gebruikers zoals ondernemers en bewoners, die last hebben van falende processen en hogere kosten. Ook werkvoorbereiding, projectleiding, vakinhoudelijke adviseurs en geo-specialisten ondervinden hinder, bijvoorbeeld doordat objecten achteraf nog ingemeten moeten worden voor de BGT of omdat ondergrondse objecten niet correct worden verwerkt in het bejheersysteem en daarom ook niet (tijdig) in het KLIC komen.


### Knelpunt 01: dubbele inwinning van gegevens
Voor de [=BGT=] wordt onafhankelijk van de revisiegegevens van het project, altijd door de geo-afdeling een landmeter naar buiten gestuurd en ingemeten. Omdat de aannemer ook nieuw aangebrachte objecten en aansluitingen moet inmeten voor de oplevering van revisiegegevens, wordt buiten dubbel gemeten. Het kan de moeite waard zijn om te onderzoeken, of één integrale revisiemeting de basis kan zijn voor de BGT-levering. Hierbij kan of de aannemer verantwoordelijk zijn, of de eigen landmetger van gemeente nijmegen, of een ingehuurde aparte contractant. Dat vraagt wel zorgvuldige planning en afstemming om enerzijds bij de aannemer stremming van werkzaamheden te voorkomen en anderzijds tijdig in te meten voordat de sleuf dichtgegooid is en het inmeten/foto's/registratie veel moeilijker geworden is.

### Knelpunt 02: Te late aanlevering KLIC
Voor de [=KLIC=] wordt gebruik gemaakt van de revisietekeningen van de aannemer. De levering van gegevens gebeurt door de beheerder. Omdat de aannemer in de huidige situatie pas oplevert aan het einde van het project, worden de KLIC gegevens mogelijk te laat aangeleverd, deze zouden na de oplevering van de bouwrijp fase meteen doorgestuurd moeten worden naar de KLIC. 

### Knelpunt 03: Tegenstrijdige bronnen beheerinformatie
Een projectteam maakt een NLCS-bestekstekening, waarbij vaak twee bronnen worden gebruikt: de BGT en de eigen beheerdatabase. Er blijken regelmatig verschillen op te treden tussen deze bronnen, soms door tijdsverschil bij de verwerking naar de BGT, soms omdat de beheerionformatie wordt vastgelegd op basis van de revisietekening, en deze niet de as-built weergeeft maar het ontwerp. Soms wordt door het project nog eens een meting gedaan buiten, om vast te stellen wat de werkelijke situatie is, omdat de informatie niet als betrouwbaar wordt gezien. Dat is de derde dubbele meting in het huidige proces. 

### Knelpunt 04: Beheerdata niet gebaseerd op IMBOR of GWSW 
De beheerdatabase is nog niet uitgedrukt in de standaarden [=IMBOR=] of [=GWSW=], de rioleringsgegevens worden niet gepubliceerd in PDOK Thema Stedelijk Water. Daarom kan ook voor de uitwisseling met het projectteam nog niet worden uitgewisseld in herkenbare informatie, en zal dit team zelf in de bron moeten kijken voor informatie en deze transformeren naar NLCS-CAD voor het ontwerp en de bestekstekening. Omdat de beheerdata niet in GWSW is opgeslagen, kan ook de vertalingstabel van rioleringsgegevens vanuit PDOK Thema Stedelijk Water naar NLCS niet worden gebruikt. De informatie in de BGT is de enige die automatisch kan worden omgezet naar CAD; dit betekent een verlies aan informatie ten opzichte van het beheersysteem, of handwerk per project.

### Knelpunt 05: Verlies ontwerpparameters bij overdracht naar beheer
De bestekstekening bevat voor wat betreft bestaande objecten alleen lijnen, punten, symbolen en vlakken uit de BGT en/of het beheersysteem op basis van GIS. Eventuele CAD-ontwerpparameters zoals wegalignement of bijvoorbeeld offsets tussen lijnen uit eerdere ontwerpen zijn niet bewaard door de beheerder. 

### Knelpunt 06: Beheerinformatie ontbreekt in bestekstekening
Bij de beheerinformatie (en de BGT) zit attribuut-informatie over de objecten. Omdat de geometrie wordt omgezet naar CAD op basis van NLCS, kan de beheerinformatie niet in de tekening worden meegeleverd. Dit is een beperking van de CAD-systemen, en bij NLCS is nog geen afspraak beschikbaar over het uitwisselen van attributen bij de objecten in een tekening.  
Op dit moment wordt deze informatie ook niet meegeleverd naar de aannemer. De eigen interne projectorganisatie heeft er wel toegang toe, via een intern beschikbare kaart. 

### Knelpunt 07: Eisen aan oplevering
Het project krijgt een moederbestek, waarin ook een bijlage is opgenomen over de oplevering van een revisiedossier. Daarin staat voor rioleringen uitgebreid beschreven welke documenten en tekeningen moeten worden opgeleverd. Uit de praktijk blijkt dat de opdrachtnemers deze documenten niet lezen of het gevraagde niet leveren omdat er niet wordt gehandhaaft. 

In het Handboek Inrichting Openbare Ruimte (HIOR) van de gemeeente staan richtlijnen voor ontwerpen en bouwen, deze zit toegevoegd aan het contract. De vraag is welke status deze richtlijnen hebben in het contract. 

Openstaande vragen zijn hierbij: Is het moederbestek, inclusief bijlagen, logisch en goed leesbaar voor een aannemer of uitvoerende partij? Kunnen zij hier eenvoudig mee aan de slag en wordt het risico op fouten in de uitvoering beperkt?  

Biedt het bestek voldoende informatie voor de behoeften van stadsrealisatie (doel: controle op correcte uitvoering contract) en stadsbeheer (doel: verwerken mutaties uit project), zodat zij een grondige controle kunnen uitvoeren? Daarnaast is het van belang te beoordelen of de verstrekte informatie voldoet aan alle wettelijke en contractuele verplichtingen. In het kader van verbetering van het contract worden door Nijmegen al gesprekken gepland met de opdrachtnemers om deze bijlagen te bespreken met als doel "dezelfde taal spreken en het belang van de informatie te bespreken".

### Knelpunt 08: Falende controle opleverdossier
De **projectleider** of **contractmanager** accepteert de oplevering, terwijl de **opzichter** de geleverde revisie archiveert bij de projectdocumenten. Echter, de inhoudelijke controle van de gegevens wordt niet goed uitgevoerd, omdat de **expert** of **beheerder** hierbij niet betrokken is. **Directievoerders** houden toezicht op de correcte fysieke uitvoering van het werk, maar controleren de bijbehorende data niet. Hier spelen de verwachtingen en verantwoordelijkheden naar elkaar een belangrijk rol .

### Knelpunt 09: Beheerder niet betrokken
De controle op de uitvoering en oplevering van het werk gebeurt door het projectteam. Dat zijn generalisten die niet van alle assets kennis hebben. De beheerder wordt soms wel geraadpleegd (op basis van persoonlijk initiatief), maar heeft geen rol bij de controle van het werk of het opleverdossier.

### Knelpunt 10: Opleverdossier te laat, incompleet
De beheerder krijgt van het projectteam een opleverdossier, zodra  dit geleverd wordt. Vaak wordt dit dossier pas na of ver na afhandeling van de betaling van de aannemer geleverd. Het dossier is vaak niet volledig, en de revisietekeningen geven soms de ontwerpsituatie aan, en niet de ingemeten situatie. De beheerder maakt soms wel een overzicht van gebreken, maar deze worden lang niet altijd alsnog aangeleverd. De aannemer wordt door de projectleider niet aangesproken op ontbrekende gegevens. 
Het proces in deze stap is niet helder binnen de organisatie. Oplevering en overdracht zijn twee verschillende stappen. Oplevering is buiten tussen de projectleider en zijn team. Overdracht zou intern moeten zijn. Op dit moment gaat door elkaar.


## Welke maatschappelijke waarde willen we realiseren?

We streven naar een deskundige, betrouwbare en transparante organisatie waarin de burger centraal staat en waarbij we een goed opdrachtgever zijn. Dit omvat het creëren van een goede en veilige openbare ruimte, het bevorderen van een betere integrale samenwerking en het efficiënt gebruiken van belastinggeld. Door zo laag mogelijke (faal)kosten na te streven, willen we verspilling minimaliseren en de maatschappelijke impact maximaliseren.


## Wat zijn onze inhoudelijke doelen?​

Voor de **informatievoorziening** streven we naar een goed en compleet overdrachtsdossier, beter toezicht buiten, kostenbesparingen en het op orde krijgen van informatie en data in het hele proces van ontwerp tot beheer voor reproduceerbaarheid. Binnen de **organisatiecultuur** richten we ons op het benadrukken van het belang van dit project bij het MT, meer betrokkenheid van het MT en het vergroten van de inhoudelijke kennis bij MT & PL om het proces te ondersteunen.  

​

## Welke criteria hanteren we om  deze doelen meetbaar te maken?​

We maken een **0-analyse** voor zowel informatievoorziening als cultuur en leggen nieuwe processen vast. De voortgang en winst worden inzichtelijk gemaakt aan de hand van concrete criteria, zoals deskundig toezicht en controle van data bij ontwerp, realisatie en overdracht. Daarnaast hanteren we de **BGT-normen** en **KLIC-normen** van de overheid en de wensen van interne gebruikers met betrekking tot de gewenste (beheer-)informatie over objecten. Voor het monitoren van de cultuur baseren we ons op wetenschappelijke studies.  



